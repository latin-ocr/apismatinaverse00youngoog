chVIVA SILENS.

Non flore tempus, non foliis erat
ornare cenam: nunc Boreae foris
saevique debacchantur Euri
flamina, nunc glacies acuta
praetexit imas cuspide tegulas,
horrentque dumi sentibus asperi,
qua crescit in silvas rigenti
despiciens face noctiluca.
audisne costis arborum ut insonent
illisa nudis ferrea cornua,
pergunt ubi infuscare densa
nube nives mare fluctuosum,
quod curvat oram? prome cadum meriÍ¾
ciboria exple: quis dapibus struet
mensas? quis apportans benigna
ligna manu cumulabit ignem,
ardoris ut sit vis solida in foco?
demenda fronti nubila: quis modus,
tamquam ille non lectis adesset,
colloquiis erit usitatis?
hunc dedicari vult Genius diem
Baccho et Camenis: da, puer, illius,
quodcumque sit factus, nec absint
carmina quae placuere vivo.

 

